Het enthousiasme voor Hillary Clinton is weggeëbd sinds de FBI het onderzoek naar de e-mailaffaire weer heeft geopend. Trump speelt haasje over en gaat aan de leiding met 1 procent meer dan zijn rivale. Dat blijkt uit een verkiezingspoll van ABC News en The Washington Post. Het is de eerste maal sinds de maand mei dat de Republikeinse presidentskandidaat Clinton nog wist voorbij te steken.

Donald Trump is bovenop de hernieuwde controverse gesprongen en dat werpt zijn vruchten af.  Het heropende onderzoek van de FBI naar het gebruik door Clinton van een privé-server voor haar e-mails in haar ambtsperiode als minister van Buitenlandse Zaken, zaait nieuwe twijfels over haar geloofwaardigheid.

46 procent van de kiezers steunen Trump in de nieuwste poll terwijl Clinton 45 procent van de kiezers achter zich krijgt. Het verschil tussen hen beiden bedraagt 0,7 procent om precies te zijn. De Libertaire presidentskandidaat Gary Johnson scoort 3 procent in de peilingen (een nieuw dieptepunt) en Jill Stein 2 procent.

Het is van eind mei geleden dat Trump nog eens de leiding kon nemen. Toen stond hij 2 procent voor nadat hij de nominatie voor de Republikeinen had binnengehaald terwijl Clinton nog volop de strijd moest aangaan met Bernie Sanders. 

Al voorspelt deze poll niet noodzakelijk het finale resultaat. Zo ging Mitt Romney ook met 1 procent verschil op kop versus Barack Obama een week voor de verkiezingen in 2012 en had John Kerry 1 procent voorsprong op George Bush in 2004. Feit is dat de presidentsverkiezingen razend spannend worden.